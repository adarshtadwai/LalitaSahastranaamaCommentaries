ईदृशप्रकाशविमर्शसामरस्यापन्नाया 
देव्यास्त्रीणि रूपाणि स्थूलं सूक्ष्मं परं चेति । 
करचरणादिविशिष्टं स्थूलम् । मन्त्रमयं सूक्ष्मम् । वासनामयं 
परम् । तदुक्तं योगवासिष्ठे भगवता -

ऽसामान्यं परमं चेति द्वे रूपे विद्धि मेऽनघ ।
पाण्यादियुक्तं सामान्यं यत्तु मूढा उपासते ॥

परं रूपमनाद्यन्तं यन्ममैकमनामयम् ।
ब्रह्मात्मा परमात्मादिशब्देनैतदुदीर्यत ॥ऽ

इत्यादि । ऽसामान्यं द्विविधं प्रोक्तं स्थूलसूक्ष्मविभेदतऽ 
इत्यन्यत्रापि । यत्तु गङ्गादीनां जलादिमयं रूपं तत्स्थूलतरं 
चतुर्थम् । सूक्ष्मस्यापि पुनस्त्रैविध्यं वक्ष्यते । तेषु स्थूलं 
निर्दिशति-चतुरिति । ध्यानोक्तावयवमन्त्रोपलक्षणमेतत् । 
बाहुमात्रपरमेव वा ।