पञ्चसंख्यानि तन्मात्राणि शब्दादीनि 
विषयाः । तदेव तन्मात्रं पञ्चभूतानामेतदेव रूपमित्यर्थः । 
तदुक्तं महास्वच्छन्दसंग्रहे -

ऽभूतमात्रस्वरूपोऽर्थविशेषाणां निरूपकः ।
शब्दास्तु शब्दतन्मात्रं मृदूष्णकविनिश्चयः ॥

विशिष्टस्पर्शरूपश्च स्पर्शतन्मात्रसंज्ञकः ।
नीलपीतत्वशुक्लत्वविशिष्टं रूपमेव च ॥

रूपतन्मात्रमित्युक्तं मधुरत्वाम्लतायुतम् ।
रसतन्मात्रसंज्ञं तु सौरभ्यादिविशेषतः ॥

गन्धः स्याद्गन्धतन्मात्रं तेभ्यो वै भूतपञ्चकम् ।ऽ

इति । एतानि तन्मात्राण्येव सायकाः बाणा यस्या दक्षोर्ध्वकरे सा 
तथोक्ता । तदुक्तं वामकेश्वरतन्त्रे- ऽशब्दस्पर्शादयो बाणा 
मनस्तस्याभवद्धनुऽरिति । कादिमतेऽपि -

बाणास्तु त्रिविधाः प्रोक्ताः स्थूलसूक्ष्मपरत्वतः ।
स्थूलाः पुष्पमयाः सूक्ष्मा मन्त्रात्मानः समीरिताः ॥

पराश्च वासनायां तु प्रोक्ताः स्थूलान् शृणु प्रिये ।
कमलं तकैरवं रक्तं कह्लारेन्दीवरे तथा ॥

सहकारकमित्युक्तं जेष शनै पुष्पपञ्चकमीश्वरि ।

इति । तेषां नामानि तु कालिकापुराणे -

ऽहर्षणं रोचनाख्यं च मोहनं शोषणं तथा ।
मारणं चेत्यमी बाणा मुनीनामपि मोहदा ॥ऽ

इति । ज्ञानार्णवे तु -

ऽक्षोभणं द्रावणं देवी तथाकर्षणसंज्ञकम् ।
वश्योन्मादौ क्रमेणैव नामानि परमेश्वरि ॥ऽ

इति । तन्त्रराजे तु -

ऽमदनोन्मादनौ पश्चात्तथा मोहनदीपनौ ।
शोषणश्चेति कथिता बाणाः पञ्च पुरोदिताः ॥ऽ
इति । अथायुधमन्त्रोद्धारः । रश्च अगश्च स्वं च तेषां समाहारो 
रागस्वम् । अगशब्देन स्थाणुर्हकारः । ऽहः शिवो गगनं स्थाणुऽरिति 
कोशात् । स्वं सबिन्दुक ईकारः । तेन रेफहकारेकारबिन्दुसमाहारो 
रूपं सूक्ष्माख्यं यस्य पाशस्येत्यादि । हकारोत्तरमिह 
रेफोऽवगन्तव्यः सम्प्रदायात् । क्रो च धश्च आ च क्रोधाः । तदुपरि 
श्रूयमाणः कारप्रत्ययो द्वद्वान्तत्वात् प्रत्येकं सम्बध्यते । 
क्रोकारधकाराकारा इत्यर्थः । तेऽङ्कुशेनोज्ज्वलाः अनुस्वारेण 
शोभमानाः । कौ शेत इति कुशः अंकाराभिन्नः कुशोऽङ्कुशः । 
मन इति थकारस्य संज्ञा । थकाराधिकारे ऽदक्षनासाधिपो मनऽ इति 
कोशात् । कोदण्डोऽनुस्वारः ऽअंकारश्चञ्चुकोदण्डऽ इति कोशात् । 
मनोरूपः कोदण्डः थकाराभिन्नोकारः क्रोधाकारेत्यादिनामसु 
दकाररेफककारलकारयकारसकारवकारा आ ई ऊ स्वराः सबिन्दुका 
विवक्षिताः । इतरदविवक्षितम् । तेषां यथासम्प्रदायं योगे 
बाणबीजानि सिध्यन्तीति । आयुधबीजविभागस्तु गुरुमुखादवगन्तव्यः ।