नित्याया उत्पत्त्यसम्भवमाशंक्य समाधत्ते-देवकार्येति । 
देवानां कार्याणि भण्डासुरमहिषासुरवधादीनि तदर्थमुद्यता 
आविर्भूता । प्रकृतिविकृतिभावाभावेन तादर्थ्यचतुर्थ्यन्तेन सह 
समासायोगेऽपि शेषषष्ठ्या समासः । तदुक्तं मार्कण्डेयपुराणे -

देवानां कार्यसिध्यर्थमाविर्भवति सा यदा ।
उत्पन्नेति तदा लोके सा नित्याप्यभिधीयते ॥

इति । कूर्मपुराणेऽपि हिमवन्तंप्रति भगवत्योक्तम् -

अहं वै याचिता देवैः संस्मृता कार्यगौरवात् ।
विनिन्द्य दक्षं पितरं महेश्वरविनिन्दकम् ॥

धर्मसंस्थापनार्थाय तवाराधनकारणात् ।
मेनादेहात्समुत्पन्ना त्वामेव पितरं श्रिता ॥

इत्यादि ॥ ५२ ॥